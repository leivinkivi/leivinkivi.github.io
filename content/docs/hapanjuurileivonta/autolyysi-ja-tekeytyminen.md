---
title: "Autolyysi ja tekeytyminen"
description: "Autolyysi on leivonnan vaihe, missä vesi ja jauhot sekoitetaan
keskenään ja annetaan levätä sellaisenaan. Tässä artikkelissa
käydään läpi yleisellä tasolla, mitä tämä tarkoittaa ja millainen
vaikutus tällä on leivonnan prosessiin ja lopputulokseen."
type: docs  
---

# Autolyysi ja tekeytyminen

Autolyysi on leivonnan vaihe, jossa vesi ja jauhot sekoitetaan keskenään
ja annetaan olla sellaisenaan ennen muiden ainesten lisäämistä.

Vaiheessa on kyse jauhojen entsyyminen aktivoinnista taikinan rakenteen,
käsiteltävyyden ja maun parantamiseksi. Taikina peitetään autolyysin
ajaksi siten, ettei taikinan kosteutta haihtuisi. Vaiheen kesto riippuu
muun muassa käytetyistä jauhoista ja näiden vahvuudesta.

## Lyhyesti

* Synonyyminä autolyysiä käytetään
usein myös silloin, kun myös vesi, jauhot ja juuri sekoitetaan
keskenään. Tästä on myös eri yhteyksissä käytetty termiä
_fermentolyysi_. Autolyysissä varsinainen tavoite ei ole
fermentaatio.
* Suomen kielessä tästä vaiheesta kun sekoitetaan veden ja jauhojen
lisäksi muitakin aineksia keskenään, on käytetty termiä _tekeytyminen_
(mm. [[1]](#lähteet))
* Vaiheessa jauhojen entsyymit aktivoituvat ja
tuottavat muun muassa tärkkelyksestä hiivalle sokereita ja hajottavat
proteiinirakenteita edesauttaen sitkon muodostumista.
* Veden ja
jauhojen sekoittuessa keskenään gluteniini ja gliadiini sekoittuvat
ja muodostavat gluteeniproteiinia - sitkoa.
* Autolyysissä sitkosta
tulee vahvempi, aromit ja maku korostuvat eri tavoin, ja taikinan
käsiteltävyys paranee.
* Autolyysissä taikinaa ei vaivata.
* Vaikkei ehtisi tehdä vaihetta täysimittaisena, jo lyhytkin
autolyysi vaikuttaa taikinan rakenteeseen ja lopputulokseen.

## Historiaa

1950-70-luvuilla sähkökäyttöiset taikinoiden vaivaukseen
tarkoitetut mekaaniset laitteet yleistyivät siinä määrin,
että leipurit omaksuivat aiempaa nopeampia ja voimakkaampia
valmistusmenetelmiä. Ranskalainen leipurimestari Raymond Calvel alkoi
kehittämään vaihtoehtoista menetelmää huomattuaan tekniikoiden
vaikutuksen leipien laatuun ja makuun [[2]](#lähteet). Tutkimuksissaan
hän havaitsi yhteyden tärkkelyksen, gluteenin ja veden välillä ja
kuinka nämä vaikuttivat taikinan kimmoisuuteen ja venyvyyteen.

## Toiminta

Autolyysissä jauhojen kanssa sekoitettu vesi imeytyy jauhoihin ja
tämän tärkkelykseen ja proteiineihin. Proteiinisidokset jatkavat
muodostumistaan levossa ollessaan kosketuksissa veden kanssa, muodostaen
lisää gluteenisäikeitä ja -verkostoa.

Jauhojen entsyymit kuten
[amylaasi](https://fi.wikipedia.org/wiki/Amylaasi) ja
[proteaasi](https://fi.wikipedia.org/wiki/Proteaasi) aktivoituvat ja
tuottavat muun muassa tärkkelyksestä hiivalle sokereita (amylaasi)
ja hajottavat proteiinirakenteita edesauttaen sitkon muodostumista
(proteaasi).

## Vaikutus taikinan käyttäytymiseen

* Taikina on vähemmän tarttuva ja pehmeämpi käsitellä
autolyysin jälkeen
* Taikina pitää muotonsa paremmin
[[3]](#lähteet)
* Gluteenirakenteesta tulee vahvempi
* Tarvittava aika sekoitukseen ja muokkaukseen sitkon muodostamista
varten on lyhyempi [[4]](#lähteet)
* Taikina on helpompaa [laminoida](/docs/hapanjuurileivonta/sekoitus-vaivaus-ja-muokkaustekniikat)
tämän joustavamman ja venyvämmän rakenteen vuoksi [[4]](#lähteet)

## Vaikutus lopputulokseen

* Taikinan tekstuuri on pehmeämpi pitkäkestoisen hydraation vuoksi [[3]](#lähteet)
* Näyttävämpi uunikoho tapahtuu helpommin ja nopeammin [[4]](#lähteet)
* Käyttäessä esimerkiksi täysjyväjauhoja, leseet pehmenevät ja tämä edesauttaa
hyvän gluteeniverkon säilymistä. Karkeat leseet voivat leikata muuten herkkää sitkoa.

## Kesto

Autolyysin kestona voidaan pitää esimerkiksi 20-60 minuuttia [[4,5]](#lähteet),
mutta myös jauhoilla ja näiden vahvuudella on vaikutusta
suositeltavaan pituuteen. Myös enemmän täysjyvää sisältäviä
jauhoja voi pitää tekeytymässä useita tunteja karkeampien ainesosien
pehmenemiseksi.

Yleisesti eri lähteissä on havaittu seuraavia suurinpiirteisiä aikoja [[3, 4, 5, 6]](#lähteet):

* **20min - 3h**: Vaaleat ja hienojakoiset jauhot. Esimerkiksi
puolikarkea vehnä
* **1h - 5h**: Vahvat jauhot, runsasproteiiniset jauhot ja täysjyväjauhot
* **ei autolyysiä**: Ruisjauhoille ei ole suositeltu autolyysiä tämän
korkean amylaasientsyymiaktiivisuuden ja fermentaationopeuden vuoksi [[3]](#lähteet).
Ruis ei myöskään muodosta paljoa sitkoa. Monissa resepteissä kuitenkin
ruisjauhot ovat olleet mukana lyhyemmissäkin autolyyseissä etenkin useamman viljan leivissä.
* Eri jauhosekoituksilla on myös improvisoitu autolyysin kestoa
puolesta tunnista noin kahteen tuntiin.
* Heikon proteiinin jauhot eivät hyödy autolyysistä tai sen voi pitää
esimerkiksi lyhyempänä [5].
* Autolyysin valmiutta voi myös testata ikkunatestillä venyttäen
taikinaa pisteeseen, missä taikinasta kuultaa hieman lävitse ilman,
että taikina repeää testin aikana.

## Autolyysi ja suola

Suola tiukentaa taikinan gluteenirakenteita. Täten suolan lisäämistä
autolyysivaiheeseen ei yleisesti ole suositeltu pääpainon ollessa
taikinan rakenteen ja muun muassa venyvyyden parantamisessa. Autolyysin
yhteydessä suolan lisäämisessa voi myös joustaa riippuen
suunnitellusta leivonnan aikataulusta ja autolyysin kestosta.

## Lähteet

* [Leipäpaja, Autolyysin aakkoset](https://shop.leipapaja.com/blogs/news/autolyysin-aakkoset)
* [King Arthur Flour, Using the Autolyse Method](https://www.kingarthurflour.com/blog/2017/09/29/using-the-autolyse-method)
* [True Sourdough; Sourdough Autolyse: Is it Needed? If so, How Long?](https://truesourdough.com/sourdough-autolyse-is-it-needed-if-so-how-long/)

### Viittaukset

[1] Kuusela, E.; Leipävallankumous (2019)

[2] King Arthur Flour; Using the Autolyse Method;
https://www.kingarthurflour.com/blog/2017/09/29/using-the-autolyse-method

[3] True Sourdough; Sourdough Autolyse: Is it Needed? If so, How Long?;
https://truesourdough.com/sourdough-autolyse-is-it-needed-if-so-how-long/

[4] Bakerpedia; Autolyse; https://bakerpedia.com/processes/autolyse/

[5] Leipäpaja; Autolyysin aakkoset;
https://shop.leipapaja.com/blogs/news/autolyysin-aakkoset

[6] The Perfect Loaf; Country Sourdough with Less Levain & Longer Autolyse;
https://www.theperfectloaf.com/country-sourdough-less-levain-longer-autolyse/