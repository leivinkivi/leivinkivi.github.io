---
title: "Uuniolosuhteet ja paistotekniikat kotiolosuhteissa"
description: "Leivonnassa uunin olosuhteilla on merkitystä lopputuloksen kannalta.
Ammattilaistason uuneista löytyy sekä rakenteellisia ominaisuuksia että teknisiä
toimintoja haastavaankin leivontaan, mutta pienillä nikseillä myös missä tahansa kotiuunissa 
voi luoda mainiot olosuhteet paistamiseen."
type: docs
author: Tomi Juntunen
---

# Uuniolosuhteet ja paistotekniikat kotiolosuhteissa

Uunilla ja sen olosuhteilla on leivonnassa merkitystä lopputuloksen
kannalta. Teknisesti ottaen ja karkeasti yksinkertaistettuna uunin 
toimintaperiaate on leivontakohteen kannalta kuitenkin yksinkertainen: varastoida ja 
säteillä lämpöenergiaa, sekä pitää yllä kosteutta ja höyryä paiston aikana.

Löytyy myös eri lämmitysmenetelmiä, kuten muun muassa kaasu-, sähkö- ja puulämmitteisiä
uuneja. Tässä artikkelissa keskitytään kotioloissa leivontaan ja eri vinkkeihin,
miten myös uunista ja sen teknisistä ominaisuuksita riippumatta voi saada 
hyvinkin erilaisia lopputuloksia muhkeista kohoamisesta maalais-rustiikkiseen ja
spontaaniin repeilyyn.

Kiinnostava seikka puulämmitteisistä ammattilaistason uuneista on,
että puilla uuni lämmitetään niin kuumaksi, että valitulla puumateriaalilla ei ole väliä.
Uuni palaa ja tuulettuu puhtaaksi karstasta eikä jää edes mustaksi [[1]](#lähteet).

Tällä sivulla käydään läpi eri paistoon liittyviä tekniikoita,
kikkoja ja niksejä saada uuneista irti eri tapoja paistamiseen, mutta pitää myös
muistaa ettei touhun tarvitse olla liian vakavaa. Ajatus on, että jos on erilaisia
tavoitteita tai muuten uteliaisuutta kokeilla, olosuhteiden huomioonottaminen ja 
oman välineistön tunteminen voi tuoda ennakoitavuutta paistamiseen jos tavoittelee
tai opettelee esimerkiksi tietynlaisia lopputuloksia - mitään näistä ei varsinaisesti
"tarvitse".

Kaikki riippuu omista kriteereistä ja tavoitteista! Leipiä ja leivontaa on monenlaista.
Antaa myös rustiikin kukkia ja spontaaniudenkin tulla näkyviin!
Jokainen leipomus on aina omassa arvokkuudessaan ja maku ratkaisee. Pitää
muistaa pitää pilke silmäkulmassa.

## Lyhyesti

* Uunilla ja olosuhteilla on merkitystä, mutta jokaisesta uunista voi saada monipuolisia leipomuksia
mainiosti kohoavista rustiikkisiin ja rapeakuorisiin paistoihin kun
sopeutuu olosuhteisiin eri menetelmin.
* Eri uunit tarjoavat erilaiset olosuhteet ja ominaisuudet leipoa.
* Uunin ilmankosteudella ja kuumuudella paistamisen alussa on huomattava merkitys kuoren muodostumisen
ja kohoamisen kannalta.
* Paiston alkuvaiheessa yleensä suurin osa uunikohosta tapahtuu ensimmäisten 10-20 minuutin aikana.
* Valurautapata tai paistoalusta kuten pelti, paistoteräs tai kivi yhdessä paistoon sopivan kuvun kanssa ovat
helpot ja suoraviivaiset tavat leivän leivonnan kannalta hyvien uuniolosuhteiden luomiseen.

## Mitä paiston aikana tapahtuu?

Taikinan uuniin laittamisesta lähtien paistoprosessi lähtee käyntiin ja tapahtuu
reaktioita eri orgaanisten yhdisteiden kanssa ja näiden välillä lämpötilan
kasvaessa ja ajan kuluessa. Villihiivan aktiivisuus kiihtyy ja hiilidioksidia muodostuu
nopeammin, muodostuneet kaasut laajenevat, vettä vapautuu tärkkelyksen käyttöön
ja haihtuu, aromit muodostuvat ja leivän pinta karamelisoituu niin kutsutun
Maillard-reaktion myötä.

* **20°C** lämpötilassa ja sen jälkeen tapahtuu taikinan varsinainen uunikoho. Lämpötilat ovat
ihanteelliset 20-32°C asteessa hiivan aktiivisuudelle [[2]](#lähteet). Edetessä kohti
45-70°C astetta kaasut laajenevat. Hiivat ja maitohappobakteerit kuolevat ja uunikoho
päättyy. [[2, 3]](#lähteet) Hiivan muodostamien kaasujen laajenemisessa ja vapautumisessa tämä
vaihe tapahtuu noin 10-20 minuutin aikana paiston alkamisesta [[2, 3]](#lähteet).
Tämän ajan jälkeen esimerkiksi paistokupu tai padan kansi poistetaan karamelisoitumisen alkamiseksi.
Itse olen suosinut 20 minuutin suljetun kuvun alla paistamista.
* **60°C** Gluteeniverkko alkaa denaturoitua ja vapauttaa vettä.
* **70°C** Gluteenisäikeiden muodostamat verkot ja rakenne alkaa kiinteytyä.
Leipä saa viimeisen olomuotonsa.
* **50-80°C** Tärkkelys imee vapautunutta vettä ja alkaa 
[gelatinisoitua](https://molekyyligastronomia.fi/ruokaverstas-seinajoella/tarkkelyksen-kemiaa/)
ja vaikuttaa osana leivän lopullista rakennetta ja tekstuuria.
gelatinoitumislämpötila vaihtelee viljoittain [[4]](#lähteet)
* **100°C** Veden kiehumispiste. Höyryä vapautuu, taikina tavoittanut maksimilämpötilansa
ja kuori alkaa muodostaa väriä.
* **100-175>°C** Veden höyrystymisen lisäksi muodostuu ja höyrystyy orgaanisia yhdisteitä,
jotka vaikuttavat leivän aromeihin, jotka merkittävästi vaikuttavat tuoreen leivän tuoksuun
ja makuun [[2]](#lähteet). Tässä vaiheessa
tapahtuu myös [Maillard-reaktio](https://en.wikipedia.org/wiki/Maillard_reaction) [[5]](#lähteet).

## Uuniolosuhteet

Eri uunit siis tarjoavat hyvin erilaiset olosuhteet leipoa. Romantisoidusti voisi todeta, että
jokaisen uuni on oma ja tämän kanssa pitää tulla sinuiksi. Käytännössä tämä siis tarkoittaa, että
uunista riippuen paisto-olosuhteet ovat erilaisia ja lopputulos voi myös 
vaihdella sen mukaan. Omaa karismaa paistamiseen ja lopputulokseen voi myös tulla kun antaa vapaasti
rustiikkisuuden tulla näkyviin sen isommin kikkailematta.

Olosuhteiden huomioonottaminen ja oman välineistön tunteminen
auttaa löytämään sopivan lämmitystavan (esimerkiksi puu-uunit), paistotavan ja voi 
tuoda ennakoitavuutta paistamiseen jos tavoittelee esimerkiksi tietynlaisia lopputuloksia.

## Kotiuunit

Kotiuuneja löytyy monen tyyppisiä. Suurin osa nykypäivänä myytävistä uuneista sisältää
sekä kiertoilmatoiminnon ja suoravastuslämmityksen. Myös höyrytoiminnot
kuuluvat joidenkin uunien varustukseen, mutta näiden toimintatavoissa ja lämpötilarajoissa
höyrytoiminnon suhteen on ollut ainakin verkkoyhteisöissä eroja. Myös monesta suomalaisesta kodista löytyy tuttu
puulämmitteinen leivinuuni tai varaava takkaleivinuuni.

Haettaessa runsasta kohoamista tai näyttävää koostumusta, kotiuuneissa paistaminen voi toisinaan
osoittautua haastavaksi. Esimerkiksi lämpö ei ole tasaista joka suunnasta, kosteus
ei riitä ylläpitämään alun kohoamisvaihetta tarpeeksi pitkään, muodostuva kuori ei vastaa odotusta,
ja niin edelleen.

Huomattavaa on että kaikki riippuu omista kriteereistä! Leipiä ja leivontaa on monenlaista.
Antaa myös rustiikin kukkia!

### Kosteus ja kuumuus

Leipien paistamisen kannalta alkuvaiheessa siis kaksi merkittävää tekijää ovat ympäristön
alkulämpötila ja kosteus. Kun leipä asetetaan uuniin, se alkaa vastaanottaa rakenteista
säteilevää lämpöenergiaa ja laajentua kaasujen laajenemisen vaikutuksesta ja hiivan toiminnan kiihtyessä.
Uunin tulee olla valmiiksi kuuma. Kostea ympäristö taas tasoittaa kuoren muodostumista
ja mahdollistaa leivän laajenemisen ennen kuoren kiinteytymistä.

### Vinkit ja välineet

Kuluttajakäyttöön sopivissa uuneissa paistamiseen voi soveltaa eri tekniikoita,
joilla voi muun muassa edesauttaa höyryn muodostumista ja tämän ylläpitoa etenkin paiston
alkuvaiheessa.

#### Suljetussa padassa tai kuvun alla paisto

**Kannellinen valurautapata**. Paksuseinäisessä
[valurautapadassa](https://fi.wikipedia.org/wiki/Valurauta)
paistaminen, josta käytetään myös englanniksi nimitystä Dutch oven, antaa helposti ja
joustavasti mainiot olosuhteet leivän paistamiseen. Leipä asetellaan valmiiksi
kuumennettuun valurautapataan, joka on joko karkeilla jauhoilla kevyesti jauhotettu
tai leivinpaperin päälle. Leipään tehdään viillot ja suljetaan kansi. Kansi poistetaan
15-20 minuutin kuluttua paiston alkamisesta. Itse suosin 20 minuutin kypsennystä kannen kanssa.

Uunissa ollessaan ja mahdollisesti myös ennen leivontaa jääkaapista otettu taikina tuottaa riittävästi
höyryä valmiiksi kuumassa padassa, jolloin suljettu pata toimii leivän paistamiseen höyrytettynä
uunina taaten riittävän kosteuden uunikohon tapahtumiseksi, eikä kuori ehdi kovettua
liikaa paiston alkuvaiheessa.

**Kombo-pata**. Padat, joissa kansi toimii myös grillausalustana,
voi käyttää helposti leipien paistamiseen. Prosessi toimii samoin kuin kannellisen
valurautapadan kanssa, mutta leipä kaadetaan paistokannen päälle ja pata toimii kupuna
leivän päällä.

**Paistokivi tai pelti ja kupu**. Myös leivinkiveä, peltiä ja muita kodista löytyviä uunipatoja voi hyödyntää
kannellisen valurautapadan tai kombo-padan kaltaisten olosuhteiden luomiseksi. Esimerkiksi
kuuman leivinkiven, uunipellin tai pizzakiven päälle voi asettaa leivän päälle riittävän tilavan valualumiinipadan,
valurautapadan tai ruoanlaiton ja uuninkestävän erikoisvalmisteisen lasikuvun, kuten pyrex-kuvun.

![](/improvisoitu-patauuni.jpg)

*Improvisoitu leivinkiveä ja valualumiinipataa hyödyntäen tehty "patauuni".*

Kun paiston alusta on kulunut 15-20 minuuttia, kansi tai kupu poistetaan
ja paiston pinnan annetaan ruskettua vapaasti uunissa hieman miedommalla lämmöllä tai reseptin
mukaan.

#### Uuni ja höyryntuotto

Mikäli padat tai kuvut eivät ole vaihtoehto, on myös mahdollista tuottaa höyryä ja kosteutta
uuniin vaihtoehtoisin menetelmin.

**HUOM! Työskennellessä kuuman veden ja uunikuumien välineiden kanssa, noudata aina riittävää
turvallisuutta ja varovaisuutta välineiden kanssa. Suojaa itsesi aina ja työskentele varoen
tilanteen ja välineiden vaatimalla tavalla.**

**Varmista myös menetelmän soveltuvuus uuniisi. Ota selvää asiasta esimerkiksi 
valmistajaltasi tai uunisi ohjekirjasta.**

**Valurautapannu ja laavakivet**

Tässä menetelmässä käytetään valurautaista pannua ja laavakiviä, jotka
toimivat suomalaisittain tutusti kiukaan tavoin höyryntuoton
välineenä. Aseta valurautapannuun laavakiviä ja tämä yhdistelmä uuniin lämmityksen ajaksi.
Kaada esimerkiksi patakinnas kädessä vettä pannulle kun laitat leivän uuniin höyryn
muodostamiseksi. Mikäli pidät pannua uunissa, veden pannulle kaatamisessa täytyy olla erityisen
varovainen ettei vettä räisky uunin lasiluukulle. Tämä voi rikkoa uunin lasin.

{{< youtube PabONWAcGSs >}}
_Video: Joshua Weissmann -Youtube-kanava_

**Valurautainen tai teräksinen astia ja vesi tai jääpalat**

Hieman maltillisempi menetelmä kosteuden määrän nostamiseen uunin sisällä paiston ajaksi.
Kaada vettä astiaan ja laita se uuniin esimerkiksi ennen paistamista jolloin kosteutta on hyvin
uunissa jo ennen paistamista tai tee tämä heti leivän uuniin laittamisen yhteydessä. Uuniin
voi myös valmiiksi kuumaan teräsastiaan laittaa jääpaloja. Mikäli vettä
kaataa astiaan uunissa, varo veden päätymistä uunin luukulle tämän rikkoontumisen välttämiseksi.
Itse suosin kaataa vettä astiaan ennen tämän uuniin laittamista.

#### Entä eri kupumateriaalit?

Suosittelen katsomaan Foodgeekin videon aiheesta. Tiivistettynä: Eri kupumateriaaleilla
ei ollut merkittävää vaikutusta itse uunissa tapahtuvan paistoprosessin aikana.
Esteettiset ja käytännöllisyysnäkökulmat kuvun painon osalta ovat taasen enemmän
päätöksiin todennäköisesti vaikuttavien asioiden keskiössä.

{{< youtube nUNMWVSTrxg >}}

## Lähteet

### Viittaukset

[1] Robertson, Chad; Tartine Bread (2010)

[2] Kimbell, Vanessa; The Sourdough School (2017)

[3] Thermoblog; Homemade Bread: Temperature Is Key; https://blog.thermoworks.com/bread/homemade-bread-temperature-is-key/#baking

[4] Bakerpedia; Starch Gelatinization; https://bakerpedia.com/processes/starch-gelatinization/ 

[5] Wikipedia; Maillard reaction; https://en.wikipedia.org/wiki/Maillard_reaction
