---
title: "Sekoitus-, vaivaus- ja muokkaustekniikat"
description: "Vaivaus- ja muokkaustekniikoita ja menetelmiä juurileivontaan on paljon eri tilanteisiin. Tehdään katsaus lyhyesti osaan tyypillisimmistä näistä."
type: docs
---

# Juurileivonnan sekoitus-, vaivaus- ja muokkaustekniikat

## Gluteeni

Valtaosa viljakasveista sisältää luontaisesti gluteniinia ja gliadiinia.
Sekoittuessaan veden kanssa, näistä muodostuu [gluteenia](https://fi.wikipedia.org/wiki/Gluteeni),
joka on proteiini. 

Taikinan muokkaaminen, vaivaaminen ja venyttäminen auttaa gluteenirakenteiden kehittymistä. 
Hajallaan olleet ja järjestäytymättömät proteiinirakenteet alkavat muotoutua ja jäsentyä
kimmoisaksi, venyväksi ja joustavaksi verkostoksi aminohappoketjuiksi sitoutuen.
Muodostunutta gluteenia kutsutaan sitkoksi. Sitkon laatu ja tämän muodostuskyky riippuu useista tekijöistä.
Hyvälaatuinen sitko näkyy taikinan käsiteltävyydessä, kimmoisuudessa, ja on merkittävä
osatekijä lopputuloksen laadussa. Myös liian voimakkaassa tai pitkään jatkuvassa vaivauksessa sitko voi särkyä.

## Lyhyesti

* Yksittäistä muokkaus- ja vaivaustapaa olennaisempaa on sen tarkoitus - taikinan 
käsittely sitkon rakentumisen auttamiseen käsin tai koneella. 
* Erilaisiin lopputuloksiin vaikuttaa kokonaisvaltaisesti leivonta kaikkine vaiheineen
juuren hyvinvoinnista ensikohotukseen (fermentointiin) ja paistamiseen asti.
* Tapoja voi kokeilla ja valita oman mieltymyksen mukaan sekä ottaen huomioon esimerkiksi 
  taikinan koostumuksen ja mahdollisesti muiden ainesten, kuten täytteiden lisäämisen.
* Hyvän sitkon merkkejä: Taikina on kimmoisa, venyvä, joustava, ei tartu. Helppo käsitellä. [[1]](#viittaukset)
* Rikkoontuneen tai huonon sitkon merkkejä (esimerkiksi yli vaivaaminen tai ylifermentointi):
  Taikina on tarttuva, kimmoton, "liisterimäinen", mureneva, harmaa massa. Hankala muotoilla
  ja vaikea, ellei mahdoton käsitellä. [[1]](#viittaukset)

## Menetelmät

Eri muokkaus- ja vaivausmenetelmiä on ajan saatossa muodostunut paljon.
Myös vaivaamattomat leipätaikinat ovat oma juttunsa.
Valinta näiden välillä usein perustuu henkilökohtaisiin mieltymyksiin,
kokeiluihin, ja myös taikinan käsiteltävyyteen perustuen esimerkiksi
vesi-jauhosuhteeseen taikinassa (kutsutaan myös hydraatioksi) tai
vaikkapa täytteiden lisäämiseen eri tavoin.

Mitä korkeampi hydraatio, sitä helpommaksi tietyt menetelmät muuttuvat
taikinan rakenteen vahvistamiseksi, sillä taikina on löysempää. 
Mitä pienempi hydraatio ja kiinteämpi taikina, sitä helpompaa on esimerkiksi 
muunlainen taikinan työstäminen, kuten kevyt taikinan venytys ja taittaminen.

Hifistellä ei tarvitse, konstailemattomuuskin kuuluu hommaan.
Kokeile rohkeasti eri tapoja ja löydä myös omasi!

### Stretch and Fold

**Venytys ja taitto**. Yleinen hapanjuurileivän leivonnassa käytetty menetelmä riippumatta
taikinan koostumuksesta. Tässä menetelmässä taikinaa nostetaan kostutetuilla käsillä
hieman itseä vastakkaiselta reunalta, kuitenkaan venyttämättä liikaa välttäen sitkon
ylivenyttämistä ja rikkomista, ja laskostetaan taikinan itsensä päälle. Tämän jälkeen
taikina-astiaa kierretään 90 asteen välein ja toistetaan sama. Näin taitoksia tulee
yhteensä neljä. Taitoksia voi myös tehdä enemmän, mutta taikinan ylityöstämistä on varottava.

Tämän menetelmän tarkoituksena on sekä rakentaa sitkon vahvuutta, että laskostettaessa
taikinaa venytyksen jälkeen itsensä päälle rakennetaan verkostoa taikinan sisään, mitä
hiiva voi täyttää sokereita syödessään hiilidioksidilla. [2](#viittaukset)

{{< youtube HprDjPWuiN8 >}}

### Slap and Fold

**Läiskyttelytekniikka**. Korkean vesi-jauhosuhteen (eli hydraation)
taikinoita voi vaivata niin kutsutulla läiskyttelytekniikalla. Tässä menetelmässä
taikina kumotaan jauhottomalle työtasolle, nostetaan taikinan toisesta päästä tai keskeltä
ilmaan, ja nopeaa heilauttavaa liikettä käyttäen läiskäytetään pöytää vasten tuoden
molemmat taikinan päät laskokseen.

{{< youtube Qzx7dxuvaCo >}}

### Coil Fold

Hellä menetelmä korkean hydraation taikinan venyttämiseen ja taittamiseen.
Tässä taikina nostetaan keskeltä ilmaan ja laskostetaan vastakkaisilta puolilta
itsensä päälle. Alkuperäinen päällinpinta jää näin edelleen päällimmäiseksi.

{{< youtube h9zWEupVMFs >}}

### Rubaud -menetelmä

Kevyt muokkaus- ja sekoitusmenetelmä korkean hydraation taikinoiden sekoittamiseen, missä taikinaa 
kevyesti sormilla nostellen poimitaan ja venytetään kevyesti useita minuutteja 
jatkuvasti toistaen.

{{< youtube mNvzM_s8dDo >}}

### Yleiskone

Koneellisella vaivaamisella taikinakoukkua käyttäen on myös mahdollista työstää
tehokkaasti taikinaa ja lopputuloksena on myös yhtä kuohkeaa leipää kuin 
muillakin vaivaustekniikoilla. Taikinan rakenteen ja sitkon muodostumisessa on 
otettava huomioon eri asioita eri tavoin, kuin käsin vaivatessa. 
Esimerkiksi koneellinen vaivaaminen tuottaa taikinaan enemmän lämpöä,
sitkon muodostuminen tapahtuu eri tavoin ja menee käsin vaivaamista herkemmin
rikki. Tavallisesti muutaman minuutin koneellisen vaivaamisen ja kiinteytymisen jälkeen
on myös jatkettu muun muassa venytys- ja taittomenetelmää käyttäen gluteeniverkoston
rakentamiseksi ikkunatestin läpäisyyn saakka.

Vinkkejä ja lisätietoja koneellisesta vaivaamisesta kotioloissa löytyy muun muassa
[Paistopinta -blogista (Jauhojen vahvuus ja sitko)](https://paistopinta.net/jauhojen-vahvuus-ja-sitko/#vinkit)

### Laminointi

[Laminointi](https://en.wikipedia.org/wiki/Laminated_dough) on taikinan kerrostamiseen
pyrkivä menetelmä. Laminoitu taikina on lopputulos useista ohuista taikinakerroksista
koostuvasta taikinasta. Tätä menetelmää käytetään esimerkiksi eri leivonnaisten
valmistuksessa, kuten esimerkiksi voitaikinaleivonnaisissa.

Hapanjuurileivonnassa laminoinnin voi ottaa mukaan esimerkiksi alkukohotusvaiheeseen:
Ensimmäisten taitteluiden yhteydessä taikinan voi laminoida ja taitella takaisin kohoamaan.
Näin gluteenirakenteita on venytetty äärimmilleen. Jotkin leipurit ovat havainneet tämän
vaikuttavan taikinan käsiteltävyyteen, vahvuuteen, ja ilmavuuteen.

Laminointi leivän leivonnassa on myös yksi tapa sisällyttää täytteitä, kuten pähkinöitä,
mausteita ja marjoja leivän sisään, mikä voi helpottaa näiden jakautumista tasaisesti
lopputulokseen.

{{< youtube hcJZJOCyPmo >}}

## Vaikutus lopputuloksiin

Merkittäviä eroja koostumuksessa ei ole ilmeisimmin havaittu eri tekniikoiden välillä. 
Suurin merkitys sekoitustekniikan valinnassa on ollut henkilökohtaisten mieltymysten 
lisäksi esimerkiksi taikinan käsiteltävyydessä riippuen hydraatiotasosta ja
menetelmän suhteuttamista myös ympäröiviin lämpötilaolosuhteisiin. Esimerkiksi
koneellinen vaivaaminen tuottaa kitkaa, joka lämmittää taikinaa. Hellekausina
onkin seurattava tarkemmin taikinan tilaa jo vaivausvaiheessa yleiskoneen kanssa.

Lopputuloksen kannalta itse koko leivontaprosessi onkin itsessään siis yksittäistä tekniikkaa
merkittävämmässä roolissa.

{{< youtube di-B56X5T2o >}}

## Lähteet

* [Leipätiedotus, Tietoa leivästä](https://www.leipatiedotus.fi/tietoa-leivasta/leipa-elintarvikkeena/leivan-valmistus/leipien-valmistustavat/vehnaleivat.html)
* [The Sprice Eats, The Science of Kneading Dough](https://www.thespruceeats.com/the-science-of-kneading-dough-1328690)
* [Love Food Love Science, Protein: Gluten Formation](https://www.ifst.org/lovefoodlovescience/resources/protein-gluten-formation)

### Viittaukset

[1] Leipätiedotus, Tietoa leivästä, https://www.leipatiedotus.fi/tietoa-leivasta/leipa-elintarvikkeena/leivan-valmistus/leipien-valmistustavat/vehnaleivat.html

[2] The Sourdough Journey, Understanding Bulk Fermentation, https://www.youtube.com/watch?v=eNyvuooKY4Y
