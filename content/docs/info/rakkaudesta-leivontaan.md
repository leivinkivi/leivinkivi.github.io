---
title: Rakkaudesta leivontaan
menu: main
description: Harrastuksen ja kiinnostuksen syntysijoilla.
weight: 1
---

# Kotileivontaa ja tiedon jyväsiä

## Rakkaudesta leivontaan

Pienenä vietin paljon aikaa isoäitini ja äitini keittiöissä. Isovanhempieni 
maalaistalon pirtin ja lapsuuden kotitaloni tuvan leivinuunit olivat usein
lämpiminä ohrarieskan tuoksun täyttäen talon.

Leivonta on ollut lähellä sydäntäni lapsesta asti, mutta harrastus oli pitkään 
aaltoilevaa. Tämä muuttui kun hurahdin hapanjuurileivontaan vuoden 2016 
tienoilla ja keväällä 2020 intohimolla enenevissä määrin. Mitä enemmän harrasteen 
pariin puuhastelussa uppoutui niin se vei vain mennessään. Avautui
lämminhenkisten yhteisöjen, ihmisten, leivontasivujen ja kirjojen avulla uusi 
innoittava kokemusten ja tiedon maailma. Niin moni oppi onkin tullut ja 
tuleekin kohtaamisista leipuriyhteisöjen ja ihmisten kanssa verkossa ja 
tosielämässä. Niissä lämmittää ja näkyy aina leivonnan arjen, kokeiden ja 
monenmoisten mietteiden ja havaintojen yhdessä kokeminen ja jakaminen. Saapuipa 
keittiööni myös kotitarvemylly jauhojen jauhamiseen kotona, mikä veikin heti 
mennessään. Tuoreiden jauhojen tuoksu ja näistä tehtyjen leipien maku koukutti 
välittömästi.

Leivonta on itselleni puuhaa, mihin on mukava uppoutua käsin tekemisen, 
aistien kuuntelemisen ja omanlaisen kiireettömyyden äärelle. Välillä on 
mukava tehdä tarkkuudella ja haastaa itseäni, toisinaan taas leipoa 
rennommalla otteella. Aina kaiken ei ole tarpeen olla niin viimeisen päälle.

Nautin paljon erilaisista tavoista ja tyyleistä leipoa, sekä kokeilla ja 
tutkia niitä. Uteliaana testaan mielelläni uusia menetelmiä, tapoja ja 
aineksia etsien myös uusia makumaailmoja. Välillä taas on myös mukava 
vääntää vain tuttua konstailematonta ruokaleipää. Olisi kovin harmillista 
tyytyä vain yhteen leivontatapaan kun mahdollisuuksia ja opittavaa on 
huimasti. Omanlainen rustiikkisuus ja rosoisuus kuuluu myös mielestäni 
leipomisen sielunelämään. Pitää muistaa pitää pilke silmäkulmassa.

Jäin kuitenkin pohtimaan myös leivonnan tieteellistä puolta. Mitkä 
asiat leivonnassa vaikuttivat keskenään ja miksi? Niin paljon kysymyksiä 
ja tiedon jano kasvoi! Insinöörinä ja nörttinä leivonnan tiede, perinteet ja 
historia, sekä syy-seuraussuhteiden ymmärtäminen kiinnostaa. Ja 
opittavaahan riittää lähtien raaka-aineista ja niiden ominaisuuksista 
leivonnan prosesseihin. Leivonta on opintie jolla ei ole hoppu ja matka jolla 
ei ole määränpäätä. Vain välietappeja mitä kohti suunnata. Haaveenani on 
vielä joskus omistaa leivinuuni ja tehdä itsejauhetusta ohrasta lapsuudestani 
tuttua ohrarieskaa.

Niistä se kipinä lähtikin sitten jakamaan näitä yhden sortin mietteitä kotikeittiöstä,
sekä kirjoittelemaan leivontakokemuksista, kokeiluista ja tiedon metsästyksestä.

/ Tomi Juntunen
