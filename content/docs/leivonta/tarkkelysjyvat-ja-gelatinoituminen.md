---
title: Tärkkelysjyvät ja gelatinoituminen
type: docs
description: Tärkkelysjyvät ja gelatinoituminen leivonnassa.
---

# Tärkkelysjyvät ja gelatinoituminen

Kuumentaessa esimerkiksi vesi-jauhoseosta tämä alkaa hyytelöityä. Leipä on sisukseltaan
uunista otettuna kuumana puuromaista mutta jäähtyessään se vetäytyy ja saavuttaa hiljalleen lopullisen muotonsa.
Mistä nämä ilmiöt johtuvat?

Viljojen vettä sitoneet hydratoituneet tärkkelysjyväset alkavat turvota lämpötilan noustessa.
Prosessissa tapahtuu orgaanisten yhdisteiden reaktioita, jotka lopulta johtavat tärkkelysjyvien sulamiseen
ja rikkoontumiseen [[2]](#lähteet). Tämä näkyy leipoessa ja ruokaa laittaessa lopulta tapahtuvana
geeliytymisenä, jota keittiössä kutsutaan hyytelöitymiseksi. Tapahtumasta puhutaan myös
liisteröitymisenä, kun hyytelöön tulee sitkeä ja venyvä rakenne. Prosessia kutsutaan gelatinoitumiseksi.

Tiivistettynä mitä gelatinoitumisessa tapahtuu on kirjoitettu mainiosti muun muassa
[Bench and Bowl](https://blog.benchandbowl.com/2020/01/13/scalding/)
ja [Mylekyyligastronomiaa](https://molekyyligastronomia.fi/ruokaverstas-seinajoella/tarkkelyksen-kemiaa/) -blogeissa seuraavasti:

**Kuumentuessa** jauhoseoksessa tärkkelysjyvät alkavat sitoa vettä ja alkavat kiisselöityä.
Lämpötila tälle vaihtelee viljoittain ja tapahtuu 55-85C -asteen välillä [[1]](#lähteet).
Gelatinoitumista tapahtuu myös uunissa paiston aikana, joskin rajallisemmissa määrin paistovaiheen nopeuden vuoksi.

**Jäähtyessä** tapahtuu tärkkelyksen **_vetäytymistä_** ja **_kiteytymistä_**.
Turvonneet tärkkelysjyvät alkavat geeliytyä, kiteytyä ja asettua, ja kosteutta haihtuu.
Tärkkelyksen kiteytyminen onkin tärkeässä roolissa leivän rakenteen muodostumisessa
ja vanhenemisen myötä myös kuivumisessa.

Paistamisen jälkeenkin lopputuotteen vetäytyessä tapahtuu monenlaisia muutoksia kuten lämpötilan tasaantumista
ja yhdisteiden jakaantumista. Paistoksen leikkaaminen liian aikaisin kesken sen vetäytymisen aiheuttaa
tutun puuroutumisefektin ja leipää esimerkiksi tarttuu leikkuuveitseen, vaikka leipä
olisi muuten kypsä sisältä! Jäähtymisen odottaminen talon tuoksuessa
kotileipomolle onkin haastava osa leipomisen loppumetreillä.

Liisteröitymisen ja geeliytymisen määrä, laatu ja koostumus vaihtelee viljoittain.
Tämä johtuu siitä, että eri viljoissa tärkkelysjyväset ovat erilaisia rakenteeltaan
ja ominaisuuksiltaan [[1, 2]](#lähteet).
Kotikeittiössä tätä voisi arkisesti havainnollistaa esimerkiksi eri suurustuksissa: Kun teet marjakiisseliä
ja käytät perunajauhoja, geeliytyminen ja liisteröityminen on toisenlainen kuin
esimerkiksi vehnäjauhoilla tai maissitärkkelyksellä kastikkeita suurustaessa
tai rouxia tehdessä.

## Lähteet

### Kiitokset

Kiitokset tutkija Anu Hopialle kommenteista ja täsmennyksistä tekstin terminologiaan liittyen.

### Viittaukset

[1] Bakerpedia; Starch Gelatinization; https://bakerpedia.com/processes/starch-gelatinization/

[2] Mylekyyligastronomiaa; https://molekyyligastronomia.fi/ruokaverstas-seinajoella/tarkkelyksen-kemiaa/
