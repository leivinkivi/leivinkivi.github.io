---
author: "Tomi Juntunen"
date: 2020-09-15
linktitle: Hokkaidon maitoleipä / Tangzhong-maitoleipä
title: Hokkaidon maitoleipä / Tangzhong-maitoleipä
weight: 1
description: Aikaisemmassa blogipostauksessani kokeilin useamman reseptin pohjalta Tangzhong-maitoleipää Hokkaidon maitoleivän tapaan ilman voita. Kokeilut jatkuivat ja palasin kokeilemaan reseptiin myös voita ja pienempää määrää sokeria Japanilaisten reseptien pohjalta.
tags:
  - japani
  - paahtoleivät
  - maitoleivät
  - hokkaidon maitoleipä
  - reseptit
---

# Hokkaidon maitoleipä / Tangzhong-maitoleipä

Tein [aikaisemmin kokeilemani maitoleivän](/posts/makea-vaalea-maitoleipä/) uudelleen nyt myös
voin kera alkuperäisten reseptien mukaan. Selailin läpi aikaisemmin soveltamieni Foodgeekin ja Breadtopian reseptejä,
sekä paria japaninkielistä reseptiä ja laskin vain näiden leipurinprosentit auki. Lisäsin
näiden pohjalta pienen voimäärän alkuperäiseen kokeiluun. Vähensin myös sokeria
japaninkielisten reseptien pohjalta, mikä hieman teki leivästä vähemmän
makeaa. Rasva toi myös miellyttävää tuntua leipään. Vähemmän makeutta
sopi myös omaan makuun paremmin. Maun mukaan voi kokeilla siis molempia!

Lopputuloksena oli yksi sovelma tehdä pehmoinen ja makean
suolainen maitoleipä, joka menee mukavasti miedoilla täytteillä kuten cheddarilla
ja kinkun kanssa, tai jopa makeiden täytteiden kanssa. Kiva aamiaisleipä!
Pitänee joskus kokeilla vielä myös japaniresepteissä näkynyt kondensoitu maitokin.

{{< columns >}}

[![](/leivonta/hokkaidon-maitoleipa-1.jpg)](/leivonta/hokkaidon-maitoleipa-1.jpg)

<--->

[![](/leivonta/hokkaidon-maitoleipa-2.jpg)](/leivonta/hokkaidon-maitoleipa-2.jpg)

{{< /columns >}}

## Hokkaidon maitoleipä (n. 1200g)

### Raaka-aineet

**Leipurinprosentit koko leivälle**

|aines|määrä (%)|
|-|-|
|jauhot|100%|
|makea juuri|30%|
|maito|60%|
|suola|1,8%|
|sokeri|10%|
|munia|15%|
|voi (suolaton)|9%|

**Tangzhong/Roux**

|aines|määrä (g)|
|-|-|
|vehnäjauho| 27g |
|maito     | 136g (500% suhde) |

**Taikina**

|aines|määrä (g)|
|-|-|
|vehnäjauho| 504g |
|maito| 183g |
|makea juuri| 160g |
|suola| 9g |
|sokeri| 53g |
|munia| ~82g (~2kpl) |
|voi (suolaton)|48g|

## Vaiheet

1. Valmista tangzhong: Kuumenna jauho-maitoseos sekoittaen 65 asteeseen kunnes se kiisselöityy ja ota pois liedeltä. Siirrä syrjään jäähtymään.
1. Lisää loppu taikinan osuus maidosta ja kananmunat tangzhongin joukkoon. Sekoita tasaiseksi seokseksi.
1. Sekoita kuivat ainekset kulhossa.
1. Lisää joukoon juuri ja tangzhong ja sekoita tasaiseksi.
1. Muokkaa taikinaa ja sekoita mukaan huoneenlämpöinen pehmeä voi pieni määrä kerrallaan kunnes sekoittunut tasaisesti taikinan joukkoon. (Yleiskone helpottaa tässä)
1. Sekoita yleiskoneella tai muokkaa taikinaa käsin kunnes läpäisee sitkotestin. Itselläni meni 8 minuuttia yleiskoneella molemmilla leivillä.
1. Ensikohotus 6-10 tuntia. Juuren kanssa tämä riippuu paljon keittiön olosuhteista. Annoin kohota 70-80%.
    1. Ensimmäinen muotoilu palloiksi ja tasolepo.
    1. Toinen muotoilu pitkulaisten leipien tapaan vuoan levyisille rullille (batard). Nämä voi myös kaulita ja rullata. Tein itse käsin muotoillen aivan kuin tekisin pieniä leipiä, mutta tein huomattavasti tiukemmat paketit kuin yleensä leivistä. Asettele rullat voideltuun vuokaan poikittain riviin.
1. Viimeinen kohotus 2-3 tuntia, kunnes kohonneet likimain kaksinkertaiseksi.
1. Voitele muna-maitoseoksella ennen uunia.
1. Paisto 200C kuvun alla 20min. Lopuksi ilman kupua 175C 20min. Yhteispaistoaika vähän uunista riippuen 40-55 min. Voi myös paistaa ilman kupua koko paiston ajan 175C.
1. Tarjoiluehdotus: Sulata pieni määrä voita ja voitele kevyesti leivän pinta ennenkuin poistat sen vuoasta. Anna levätä tunti ennen avaamista.

## Huomioita

Kuten aina hapanjuurella leipoessa, reseptin kellonajat ovat viitteellisiä
ja riippuvat paljon olosuhteista ja juuren pöhinästä.

## Lähteet, inspiraatiot ja jatkolukemista

Chietoku, 北海道ミルクパンの出来立てふわふわさを家庭で楽しむためのレシピ, https://www.chietoku.jp/hokkaido-mirukupann-resipi/

Cookpad,  北海道ミルク食パン, https://cookpad.com/recipe/5459162

Breadtopia, Sourdough Hokkaido Milk Bread with Tangzhong, https://breadtopia.com/sourdough-hokkaido-milk-bread-with-tangzhong/

Foodgeek, Hokkaido Milk Bread Recipe, https://foodgeek.dk/en/hokkaido-milk-bread-recipe/
