---
author: "Tomi Juntunen"
date: 2020-10-03
linktitle: Tanskalainen ruisleipä stoutilla
title: Tanskalainen ruisleipä stoutilla
weight: 1
description: Sain postissa viimeinkin etsimäni Pullman-vuoan ja ensimmäisenä tällä piti päästä testaamaan Tanskalaista ruisleipää. Parin kokeilun jälkeen päätin kokeilla myös ruisleipää stoutilla.
tags:
  - ruisleivät
  - vuokaleivät
  - pullman-vuoka
---

Posti toi minulle viimein kaipailemani pullman -vuoan. Vuoalle tyypillistä on
sen suorakulmaiset reunat ja tiiviisti päälle liu'utettava kansi. Tämä pitää
leivän kuoren pehmeämpänä paistuessa. Vuoalla leivistä saa myös kauniita 
suoria voileipäleipiä. Nimi tulee ilmeisimmin siitä, että
näitä suorakaiteen muotoisia kannellisia leipävuokia käytettiin Yhdysvalloissa
Pullman -vaunujen keittiöissä [[1]](#Viittaukset).

Vuokani on saatavillaolevista pullman-vuoista isompi malli. Koko on 13x4x4 tuumaa, eli noin 33x10x10cm.
Haaveilen vielä josko löytäisin pienemmän 9 tuumaisen, eli noin 23 senttimetrisen
mallin. Olen nähnyt myös puusta valmistettuja Tanskalaisen ruisleivän leipävuokia.
Mistäköhän moisia löytäisi?

Puolisoni suosikki on ollut pitkään vuokaruisleipä, missä on sisuksessa kostea rakenne
ja runsaasti jyviä tai siemeniä. Päädyin siis Tanskalaisen ruisleivän pariin. Tein tätä muutamaan otteeseen, että
ruishapantaikinan kohottaminen vuoassa tuli tutuksi ja kokeilin vaihtaa nesteen stouttiin
tuomaan ryhtiä ja potkua makuun. Tämä yhdistelmä toimi kivasti. Myös mallassiirappia
ja mallasjauhoja olen nähnyt käytettävän, mutta stoutin kokeilu kiinnosti tällä kertaa.

Leipuriyhteisöistä opin myös, että ruis on anteeksiantava ja joustava vilja nesteen
mittasuhteiden kanssa. Myös ruisjauhojen välillä on ilmeisesti useinkin vaihtelua siinä, kuinka
hyvin ne sitovat nestettä. Leivän vesisuhdetta (tai tässä tapauksessa olutsuhdetta)
kannattaakin seurailla näppituntumalta.

{{< columns >}}

[![](/leivonta/tanskalainen-ruisleipa-stoutilla-1.jpg)](/leivonta/tanskalainen-ruisleipa-stoutilla-1.jpg)

<--->

[![](/leivonta/tanskalainen-ruisleipa-stoutilla-2.jpg)](/leivonta/tanskalainen-ruisleipa-stoutilla-2.jpg)

{{</ columns >}}

No mutta, leivotaan!

### Ainekset

|aines|määrä (%)|
|-|-|
|ruisjauhoja|100%|
|raski|100%|
|stout|58%|
|suola|3,6%|
|ohrasuurimoita|83%|

#### 33x10x10cm vuokaan

**Kalttaus**

|aines|määrä (g)|
|-|-|
|ohrasuurimoita|500g|
|vesi|1000g|

**Taikina**

|aines|määrä (%)|
|-|-|
|ruisjauhoja|600g|
|raski|600g|
|stout|350g|
|suola|22g|
|aiemmin kaltatut ohrasuurimot|-|

## Vaiheet

**1. päivä**

Kiehauta vesi ja kaada se ohrasuurimoiden päälle kuumuutta
kestävässä astiassa. Sekoita ja peitä tiiviisti. Anna seoksen olla seuraavan päivän aamuun
asti.

**2. päivä**

1. Kaada ohrasuurimoista ylimääräinen vesi pois.
1. Sekoita yhteen valmis ruisraski, ruisjauhot, ohrasuurimot ja stoutista n. 300g.
1. Lisää joukkoon suola ja sekoita.
1. Seuraile taikinan koostumusta. Sen tulisi olla kostean tuntoista, notkeaa ja pehmeää.
Lisää tarvittaessa lisää stouttia ja sekoita kunnes stout on imeytynyt joukkoon. Toista
kunnes taikinan koostumus tuntuu hyvältä.
    1. Hapanjuurileipurien parhaissa ruisreissareiden reseptistä kuvaillaan, että taikinan pitäisi
    olla lusikoitavan pehmeää. Tämä kuvastaa rakennetta ehkä parhaiten.
1. Lapioi käsin tai sopivalla työvälineellä taikina vuokaan. Kostuta kättä hieman ja levitä taikina tasaiseksi.
    1. Leivän voi koristella halutessaan leseillä, siemenillä, kaltatuilla suurimoilla... Luovuus kukkimaan!
1. Kohota noin 3-4 tuntia kunnes kohonnut n. 20-30% tilavuudestaan.
    1. Jos paistat leivän liian aikaisin, huomaat todennäköisesti, että sen pinta halkeilee huomattavasti uunissa.
    Sopivasti kohonnut ruisleipä ei niinkään enää kohoa uunissa paljoa.
    1. Luin vinkin Foodgeekin blogista, että ruisleipä on kohonnut sopivasti, kun sen pinnalla
    on nuppineulanpään kokoisia reikiä.
1. Paista uunin keskitasolla 180C kunnes sisälämpötila on 97 astetta. Reseptin taikinamäärällä
tämä kesti n. 2 tuntia, joten 1,5-2 tuntia lienee sopiva aikahaarukka.
1. Kaada leipä pois vuoasta ja anna jäähtyä liinalla peitettynä n. 4 tuntia.
1. Laita leipä ilmatiiviiseen elintarvikekelpoiseen pussiin tai astiaan ja anna vetäytyä 12-24 tuntia.
Leivän pinta ja suurimot pehmenevät tänä aikana suunnattomasti ja leivästä tulee pehmeää ja sopivasti
ihanan kosteaa! Tämä leipä vain paranee vanhetessaan.

#### Huomioita ja pohdintaa

Mikäli leipää paistaisi pienemmässä vuoassa, voi listattujen ainesten määrien pohjalta laskea
taikinan määrän sopivammaksi.

Pullman-vuoan tilavuus oli siis `33*10*10cm = 3300cm^3 = 3,3 litraa`. Jos vuoka on esimerkiksi
lyhyempi ja matalampi uunivuoka, niin tilavuus voidaan laskea samoin
`23*7*7cm = 1127cm^3 = 1,127 litraa`. (Toki jos vuoka olisi profiililtaan puolisuunnikas eli levenee
ylöspäin noustessa niin mitoissa voinee pyöristää jonkin verran, ellei haluaisi tarkkaan laskea...)
Tämän jälkeen pienemmän vuoan tilavuus jaetaan pullman-vuoan tilavuudella `1,127l / 3,3l = 0,341`. Pienemmän vuoan
tilavuus on siis noin 34 prosenttia reseptissä käytetystä vuoasta. Nyt kun kerrotaan kaikki ainesten määrät
saadulla lopputuloksella, niin taikinan pitäisi olla sopivammin mitoitettu pienempään vuokaan.

Raskin vesisuhde jäi harmillisesti tarkistamatta sen hapatuksen aikana, mutta rakenne
on aina ollut ruisraskeillani todella löysä ja jopa vellimäinen. Arvioisin tämän
olleen noin 150% luokkaa, mutta pitää varmistaa tämä vielä seuraaville kerroille.

Ohrasuurimoiden sijaan voisi käyttää myös ruissuurimoita Håkan Johanssonin tapaan,
tai muita kaltattuja suurimoita siemeniä vaikka cocktailina.

## Lähteet, inspiraatiot ja jatkolukemista

Inspiraationa ja lähteinä leivälle ja prosessille toimivat Håkan Johanssonin Kunnon leipää -kirjan resepti
"Tanskalainen ruisleipä", sekä
[Foodgeekin](https://foodgeek.dk/en/danish-rye-bread-recipe/) ja
[The Perfect Loaf](https://www.theperfectloaf.com/rye-sourdough-and-smorrebrod/) -blogien
Smørrebrød -reseptit.

### Viittaukset

[1] Wikipedia, Pullman loaf, https://en.wikipedia.org/wiki/Pullman_loaf
