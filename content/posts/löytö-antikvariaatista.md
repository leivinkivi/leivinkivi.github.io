---
author: "Tomi Juntunen"
date: 2020-10-15
linktitle: Löytö antikvariaatista
title: Löytö antikvariaatista
weight: 1
description: Viime aikoina tuli tehtyä löytöjä leivontaan liittyen antikvariaateista. Yksi saapui postissa tänään.
tags:
  - historia
  - kulttuuri
---

## Pula-ajan leivonnaisia

Leivonnan historia ja kulttuurit kiinnostavat myös itse leipomisen lisäksi. Missä
leivontaan liittyvien tapojen ja perinteiden juuret ovat ja millaista leivontaa on ollut?

Törmäsin makeaa ruisleivontaa miettiessäni ja kokeillessani 1900-luvun puolen välin aikaiseen pula-ajan leivontaan.
Päädyin aiheen tiimoilla antikvariaatteihin, mistä löytyi lehtinen "Pula-ajan leivonnaisia".
Lehtinen on päivätty "Helsingissä marraskuulla 1943". Välistä löytyi myös yllätyksenä
edellisen omistajan kirjoittama resepti "Paraisten piparkakut".

Kirjasessa kerrotaan vinkkejä leivontaan ja raaka-aineiden hyödyntämiseen eri tavoin.
Tarvikkeita säännösteltiin, eikä kaikkea ollut saatavilla. Elintarvikkeita sai
ostaa vain rajallisen määrän henkilökohtaista ostoskorttia kohti. Leipominen muuttui
pula-aikana tarvikkeiden vähyyden vuoksi niin paljon, että kirjasella
haluttiin tuoda uusia ohjeita leivontaan niillä raaka-aineilla, mitä vain oli saatavilla.

Reseptit ovat toimivia ja toki nykymittapuulla maut voivat tuntua pelkistetyiltäkin.
Mutta se oli sitä aikaa. Laittaahan tällainen tarkastelemaan asioita eri
näkökulmasta, sekä pohtimaan ja arvostamaan monia asioita tämän päivän mausteiden
ja makujen mahdollisuuksien rikkaassa maailmassa. Tämä oli kiehtovan oloinen
ikkuna aikansa leivontaan. Onhan se myös pala leivonnan historiaamme.

Varsinaisesti kirjanen ei sisällä juurileivontaan reseptejä. Monet resepteistä tehdään
soodalla, hiivalla tai leivinjauheella, mutta ajattelin myös talven mittaan
kokeilla leivonnaisohjeita myös hapanjuurella.

[![](/historia/pula-ajan-leivonnaisia-lehtinen.jpg)](/historia/pula-ajan-leivonnaisia-lehtinen.jpg)